[
  {
    "author": "秦观",
    "paragraphs": [
      "山抹微云，天连衰草，画角声断谯门。",
      "暂停征棹，聊共引离尊。",
      "多少蓬莱旧事，空回首、烟霭纷纷。",
      "斜阳外，寒鸦万点，流水绕孤村。",
      "销魂。",
      "当此际，香囊暗解，罗带轻分。",
      "谩赢得、青楼薄幸名存。",
      "此去何时见也，襟袖上、空惹啼痕。",
      "伤情处，高城望断，灯火已黄昏。"
    ],
    "rhythmic": "满庭芳"
  },
  {
    "author": "毛泽东",
    "paragraphs": [
      "独立寒秋，湘江北去，橘子洲头。",
      "看万山红遍，层林尽染；漫江碧透，百舸争流。",
      "鹰击长空，鱼翔浅底，万类霜天竞自由。",
      "怅寥廓，问苍茫大地，谁主沉浮？",
      "携来百侣曾游，忆往昔峥嵘岁月稠。",
      "恰同学少年，风华正茂；书生意气，挥斥方遒。",
      "指点江山，激扬文字，粪土当年万户侯。",
      "曾记否，到中流击水，浪遏飞舟？"
    ],
    "rhythmic": "沁园春"
  },
  {
    "author": "柳永",
    "paragraphs": [
      "东南形胜，三吴都会，钱塘自古繁华。",
      "烟柳画桥，风帘翠幕，参差十万人家。",
      "云树绕堤沙，怒涛卷霜雪，天堑无涯。",
      "市列珠玑，户盈罗绮，竞豪奢。",
      "重湖叠巘清嘉。",
      "有三秋桂子，十里荷花。",
      "羌管弄晴，菱歌泛夜，嬉嬉钓叟莲娃。",
      "千骑拥高牙。乘醉听箫鼓，吟赏烟霞。",
      "异日图将好景，归去凤池夸。"
    ],
    "rhythmic": "望海潮"
  },
  {
    "author": "柳永",
    "paragraphs": [
      "寒蝉凄切，对长亭晚，骤雨初歇。",
      "都门帐饮无绪，留恋处，兰舟催发。",
      "执手相看泪眼，竟无语凝噎。",
      "念去去，千里烟波，暮霭沉沉楚天阔。",
      "多情自古伤离别，更那堪，冷落清秋节！",
      "今宵酒醒何处？杨柳岸，晓风残月。",
      "此去经年，应是良辰好景虚设。",
      "便纵有千种风情，更与何人说？"
    ],
    "rhythmic": "雨霖铃"
  },
  {
    "author": "苏轼",
    "paragraphs": [
      "大江东去，浪淘尽，千古风流人物。",
      "故垒西边，人道是，三国周郎赤壁。",
      "乱石穿空，惊涛拍岸，卷起千堆雪。",
      "江山如画，一时多少豪杰。",
      "遥想公瑾当年，小乔初嫁了，雄姿英发。",
      "羽扇纶巾，谈笑间，樯橹灰飞烟灭。",
      "故国神游，多情应笑我，早生华发。",
      "人生如梦，一尊还酹江月。"
    ],
    "rhythmic": "念奴娇"
  },
  {
    "author": "苏轼",
    "paragraphs": [
      "莫听穿林打叶声，何妨吟啸且徐行。",
      "竹杖芒鞋轻胜马，谁怕？一蓑烟雨任平生。",
      "料峭春风吹酒醒，微冷，山头斜照却相迎。",
      "回首向来萧瑟处，归去，也无风雨也无晴。"
    ],
    "rhythmic": "定风波"
  },
  {
    "author": "辛弃疾",
    "paragraphs": [
      "楚天千里清秋，水随天去秋无际。",
      "遥岑远目，献愁供恨，玉簪螺髻。",
      "落日楼头，断鸿声里，江南游子。",
      "把吴钩看了，栏杆拍遍，无人会，登临意。",
      "休说鲈鱼堪脍，尽西风，季鹰归未？",
      "求田问舍，怕应羞见，刘郎才气。",
      "可惜流年，忧愁风雨，树犹如此！",
      "倩何人唤取，红巾翠袖，揾英雄泪！"
    ],
    "rhythmic": "水龙吟"
  },
  {
    "author": "辛弃疾",
    "paragraphs": [
      "千古江山，英雄无觅，孙仲谋处。",
      "舞榭歌台，风流总被雨打风吹去。",
      "斜阳草树，寻常巷陌，人道寄奴曾住。",
      "想当年，金戈铁马，气吞万里如虎。",
      "元嘉草草，封狼居胥，赢得仓皇北顾。",
      "四十三年，望中犹记，烽火扬州路。",
      "可堪回首，佛狸祠下，一片神鸦社鼓。",
      "凭谁问，廉颇老矣，尚能饭否？"
    ],
    "rhythmic": "永遇乐"
  },
  {
    "author": "李清照",
    "paragraphs": [
      "薄雾浓云愁永昼，瑞脑消金兽。",
      "佳节又重阳，玉枕纱橱，半夜凉初透。",
      "东篱把酒黄昏后，有暗香盈袖。",
      "莫道不销魂，帘卷西风，人比黄花瘦。"
    ],
    "rhythmic": "醉花阴"
  },
  {
    "author": "李清照",
    "paragraphs": [
      "寻寻觅觅，冷冷清清，凄凄惨惨戚戚。",
      "乍暖还寒时候，最难将息。",
      "三杯两盏淡酒，怎敌他、晚来风急？",
      "雁过也，正伤心，却是旧时相识。",
      "满地黄花堆积。",
      "憔悴损，如今有谁堪摘？",
      "守着窗儿，独自怎生得黑？",
      "梧桐更兼细雨，到黄昏、点点滴滴。",
      "这次第，怎一个愁字了得！"
    ],
    "rhythmic": "声声慢"
  },
  {
    "author": "李清照",
    "paragraphs": [
      "红藕香残玉簟秋。",
      "轻解罗裳，独上兰舟。",
      "云中谁寄锦书来，雁字回时，月满西楼。",
      "花自飘零水自流。",
      "一种相思，两处闲愁。",
      "此情无计可消除，才下眉头，却上心头。"
    ],
    "rhythmic": "一剪梅"
  },
  {
    "author": "韦庄",
    "paragraphs": [
      "人人尽说江南好，游人只合江南老。",
      "春水碧于天，画船听雨眠。",
      "垆边人似月，皓腕凝霜雪。",
      "未老莫还乡，还乡须断肠。"
    ],
    "rhythmic": "菩萨蛮"
  },
  {
    "author": "姜夔",
    "paragraphs": [
      "淮左名都，竹西佳处，解鞍少驻初程。",
      "过春风十里。尽荠麦青青。",
      "自胡马窥江去后，废池乔木，犹厌言兵。",
      "渐黄昏，清角吹寒。都在空城。",
      "杜郎俊赏，算而今、重到须惊。",
      "纵豆蔻词工，青楼梦好，难赋深情。",
      "二十四桥仍在，波心荡、冷月无声。",
      "念桥边红药，年年知为谁生。"
    ],
    "rhythmic": "扬州慢"
  },
  {
    "author": "纳兰性德",
    "paragraphs": [
      "山一程，水一程，身向榆关那畔行，夜深千帐灯。",
      "风一更，雪一更，聒碎乡心梦不成，故园无此声。"
    ],
    "rhythmic": "长相思"
  },
  {
    "author": "李煜",
    "paragraphs": [
      "春花秋月何时了？往事知多少。",
      "小楼昨夜又东风，故国不堪回首月明中。",
      "雕栏玉砌应犹在，只是朱颜改。",
      "问君能有几多愁？恰似一江春水向东流。"
    ],
    "rhythmic": "虞美人"
  },
  {
    "author": "周邦彦",
    "paragraphs": [
      "燎沉香，消溽暑。",
      "鸟雀呼晴，侵晓窥檐语。",
      "叶上初阳干宿雨、",
      "水面清圆，一一风荷举。",
      "故乡遥，何日去。",
      "家住吴门，久作长安旅。",
      "五月渔郎相忆否。",
      "小楫轻舟，梦入芙蓉浦。"
    ],
    "rhythmic": "苏幕遮"
  },
  {
    "author": "温庭筠",
    "paragraphs": [
      "小山重叠金明灭，鬓云欲度香腮雪。",
      "懒起画蛾眉，弄妆梳洗迟。",
      "照花前后镜，花面交相映。",
      "新帖绣罗襦，双双金鹧鸪。"
    ],
    "rhythmic": "菩萨蛮"
  }
]
